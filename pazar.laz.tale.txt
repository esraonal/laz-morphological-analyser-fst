Ar xordzak berepe muşi kononciru do oxori eǩisvaramťu. Ťaroniti koǩomǯupu dorťu. "Amseri opşa donḉineri vore. Ma vida devincira” ya uʒu xordza muşis do odaşe kamaxťu. Himoras xordzas ar nena kodvaguru.  Nena omǯoleşe mulurťu.  Ham muya on ya ťǩu do ar mʒiǩa konişinu.  "Omǯoleşe muya culun ṕiya” muḉe ťǩu ar mutxaşi ǩudeli kvažiru. Amʒiǩa şuǩale tomalyari ar mutxa kogamaxťu do oxori oşǩendas kodogutu.  Ham mutxaşi xura muḉe on tomalyari orťu, gunže ǩudeli uğuťu do jur polo jin dguťu ama ne ǩoçi orťu neti mtuti. Xoržak, "Enanas ya, ham muya on!” ya do opşa apxasinu. Ama koxoǯonu xoržak; “Ham ya ǩoncolozi on, ya, hus ǩoçi şǩimiti hak var ya, on, ma xvala xvala muḉe ṕiǩo do hamuşe pçitiǩo" ya ťǩu. Odaşe amafťa yaçi ǩoncolozik kogolugutu do var amaşǩu. E do, muya as xoržak idu do şǩurineri şǩurineri ǩulis kodoxedu. Ǩoncolozitik keǯidgu ar ǩuli do kodoxedu. Ǩoncolozik xoržas noǯers, xoržak ǩoncolozis; oǩoǯeran. Xoržak ti içaminu. Ǩoncolozitik ti oçaminus kocoḉu. Xorža ǩulişe moyselu, ǩoncoloziti moyselu do xoržas kelugutu. Xoržak, nanḉuşu do ǩodaşi tuden ǩaleşe ar dişǩa  eḉopu do daçxuris koceludu. Ǩoncolozitik ar dişǩa eḉopu do daçxuris koceludu. "Ǩoncolozik, ḉuǩanepes ǩudeli keǩunǯuna iris dutai miǩlimanere" ya do ḉuǩanis ǩapaği keutu, ǩoncolozitik ar ǩapaği eḉopu do majuranis keutu. Xoržak, “Ğormoťi ḉurťilas!, ya, ham ǩoncolozis muyaperi nosi uğun, Ma muya na ṕare himutik hişo ikums, ya. Ma hus muya ṕiǩo" ya do mezmoneri i yondramťuşa ar mutxa kogvaşinu; nanḉuşu do daçxurişe paluroni ar noǩançxule gamatoru. Ǩoncolozitik oxori oşǩendas oǩogzeri daçxurişe paluroni ar noǩançxule keḉopu. Xoržak, noǩançxule mevinǯam ya do xura muşi tere oǩaçu.  Ǩoncolozitik paluroni noǩançxule xura muşi tere mendiğu.  Muḉe iğu, tomalepes konanǯu do daçxuri kogvaǩoru.  Ǩoncolozik daçxuri goǩoreri oxorişe gamuǩaṕu do zuğatere oǩaṕinu kocoḉu. Ar ǩale imťeťu, ar ǩaleti “Muya na mağodu ma mağodu, muya na mağodu ma mağodu" ya iťuťu. Hişopete, mğorineri mğorineri zuğas kodeluǩaṕu. Ǩoncolozi zuğas muḉe deluǩaṕu furťona meǩiğu do mapxa komoxťu donu. 
